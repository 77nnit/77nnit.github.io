---
layout: default
title: Manifesto - informazioni su 77nn.it
language: it
description: Questa pagina contiene informazioni sui contenuti del sito 77nn.it
---

# Manifesto

Ho creato questo sito web/blog con l'intento di condividere opinioni, idee e punti di vista su diversi aspetti che catturano di volta in volta la mia attenzione. Spesso ho opinioni da condividere su *social networking*, *scienza*, *tecnologia*, *etica* e *privacy*.
 
<img class = "inline left wd40pct" alt = "Logo del sito 77nn.it che rappresenta su due righe il numero '77' e le lettere 'nn'" src = "assets/images/icon.svg" />

Scelgo di utilizzare il mio sito e il mio blog, anziché i social, per praticità nella gestione dei contenuti e come atto di *rivendicazione di responsabilità personale e proprietà intellettuale*. Accetto i termini di servizio e i regolamenti laddove sono iscritto e partecipante, ma voglio anche un ambiente dove ciò che scrivo resti totalmente nella mia disponibilità, con le responsabilità che ne derivano.

Eviterò il più possibile di parlare di politica e religione perché non intendo essere un agente di polarizzazione dell'opinione del lettore.

La *polarizzazione* deriva da una esasperazione ed esacerbazione delle differenze, laddove la sua antitesi - la *pluralità* - deriva dall'accoglimento e valorizzazione delle diversità, che per me è il seme della creazione, dell'innovazione e della crescita.

A volte pubblicherò anche testi, riguardanti prettamente nozioni o concetti informatici, in *inglese*. Il motivo è presto detto: per buona parte delle mie attività sistemistiche mi affido alla ricerca su internet di persone che abbiano avuto esigenze o problemi simili ai miei. Se da parte mia non contribuissi mai a nutrire questo vastissimo *knowledge-base* che è internet, e che è fuibile per la maggior parte a chi parla o legge in lingua inglese, non mi potrei dire parte di questa *comunità*.

Credo che occorra condividere le proprie sfide, le proprie strategie di risoluzione, e anche i trucchetti e scorciatoie. Non si può sapere tutto e non credo, presuntuosamente, di mantenere una qualche superiorità sapendo cose che altri non sanno, bensì ritengo sia più benefico mostrare e offrire apertura, desiderio di crescere e di far crescere. Sharing *is* caring.
